Förutom att skydda VGR så ingår vi som region även i Sveriges totalförsvar. Totalförsvaret utgörs av militärt försvar och civilt försvar. Civilt försvar är de samhällsviktiga funktioner som måste fungera även under höjd beredskap och krig exempelvis hälso- och sjukvård, transporter och kollektivtrafik samt livsmedelsförsörjning med mera. På så vis utgör VGR en del i den nationella motståndskraften. Det är även en nationell angelägenhet att skydda kulturarvet under krig.
Säkerhet och beredskap omfattar, utan inbördes ordning, följande områden:
- · Beredskap, civilt försvar, beredskapsorganisation och beredskapsfunktioner
- · Informationssäkerhet, cybersäkerhet, IT-säkerhet och dataskydd
- · Krisledning, kris- och krigsorganisation
- · Katastrofmedicin
- · Personskydd och skydd mot hot- och våld
- · Risk- och sårbarhetsanalyser och kontinuitetshantering
- · Skydd mot oegentligheter och välfärdsbrott
- · Säkerhetsskydd och signalskydd
- · Verksamhetsskydd inklusive brandskydd och kamerabevakning
Vid kris, höjd beredskap och krig kan det krävas att ledning, styrning och verksamhet hanteras på ett annat sätt än under normala förhållanden, men följande principer gäller avseende ansvar och hur verksamhet ska bedrivas:
## Ansvarsprincipen
Den som har ansvar för en verksamhet under normala förhållanden ska ha det även under en krissituation, så långt det är möjligt.
## Likhetsprincipen
Under en kris ska verksamheten fungera på liknande sätt som vid normala förhållanden, så långt det är möjligt. Verksamheten ska även, om det är möjligt, skötas på samma plats som under normala förhållanden.
## Närhetsprincipen
En kris ska hanteras där den inträffar och av dem som är närmast berörda och ansvariga. 